# Як працює Інтернет

> Для читачів вдома: відеоверсія цього розділу - [Як працює Інтернет](https://www.youtube.com/watch?v=oM9yAA09wdc) (англ.).
> 
> На створення цього розділу нас надихнув виступ Джесіки Маккеллар "Як працює інтернет" (http://web.mit.edu/jesstess/www/).

Б'ємось об заклад, ви використовуєте Інтернет кожного дня. Однак, чи знаєте ви насправді, що трапляється, коли ви набираєте адресу на зразок https://djangogirls.org у вашому браузері та натискаєте `enter`?

Перша річ, яку вам необхідно зрозуміти, - це те, що вебсайт є лише набором файлів на жорсткому диску. Просто як фільми, музика або зображення. Проте, є одна унікальна річ для вебсайтів: вони містять комп'ютерний код, що називається HTML.

Якщо ви не знайомі із програмуванням, спочатку може бути складно вловити що таке HTML, але ваші веббраузери (такі як Chrome, Safari, Firefox тощо) люблять це. Веббраузери розроблені спеціально, щоб розуміти цей код, виконувати його інструкції та показувати файли, з яких складається ваш сайт, і саме так, як ви цього хочете.

Як і звичайні файли, нам потрібно зберігати HTML-файли в певному місці на жорсткому диску. В інтернеті ми використовуємо спеціальні потужні комп'ютери, що називаються *серверами*. Вони не мають екрану, мишки чи клавіатури, тому що їхня основна ціль - зберігати і видавати дані. Саме тому ці комп'ютери назвали *серверами*: вони видають, можна навіть сказати «подають» (англ. to *serve* - подавати) ваші дані.

Гаразд, але ж ви хочете дізнатися як виглядає інтернет, чи не так?

Ми намалювали для вас картинку! Ось таку:

![Figure 1.1](images/internet_1.png)

Суцільний безлад, правильно? Фактично, це мережа з'єднаних машин (вище зазначених *серверів*). Сотень тисяч машин! Багато-багато кілометрів кабелю по усьому світу! Можете відвідати вебсайт Submarine Cable Map (http://submarinecablemap.com/), щоб побачити, наскільки складною є мережа. Тут наведено знімок з вебсайту:

![Figure 1.2](images/internet_3.png)

Вражаюче, чи не так? Але ж неможливо протягнути проводи між кожною парою машин, що під'єднані до інтернету. Отже, щоб досягти машини (наприклад тієї, на якій знаходиться https://djangogirls.org), ми повинні передати запит через багато-багато різних машин.

Це виглядатиме так:

![Figure 1.3](images/internet_2.png)

Уявіть, що коли ви набираєте https://djangogirls.org, ви відправляєте листа, в якому пишете: "Шановні Django Girls, я хочу побачити вебсайт djangogirls.org. Відправте мені його, будь ласка!"

Ваш лист надійде до найближчого поштового відділення. Далі він надійде до іншого відділення, що знаходиться трохи ближче до вашого адресата, далі до іншого і так далі, поки не буде досягнуто остаточного пункту призначення. Єдина відмінність в тому, що якщо ви відправите багато листів (*пакетів даних*) в одне місце, кожен з них може піти через абсолютно різні поштові відділення (*маршрутизатори*). Це залежить від того, як їх розподілили в кожному відділенні.

![Figure 1.4](images/internet_4.png)

Інтернет працює так само. Ви відправляєте повідомлення і очікуєте певної відповіді. Звісно, замість паперу і ручки ви використовуєте байти даних, але ідея та сама!

Замість адрес із назвами вулиці, міста, індексом і назвою країни, ми використовуємо IP-адреси. Ваш комп'ютер спочатку запитує DNS-сервер (англ. Domain Name System - Система доменних імен) для "перекладу" імені djangogirls.org на IP-адресу. Це працює трохи подібно до старомодних телефонних довідників, де ви могли б знайти ім'я особи, з якою бажаєте зв'язатися, і отримати там номер її телефону та адресу.

Коли ви відправляєте звичайного листа, це потребує наявності певних атрибутів для коректної доставки: адреса, штамп тощо. Також ви використовуєте мову, яку розуміє отримувач, правда ж? Те ж саме стосується і *пакетів даних*, які ви відправляєте, щоб побачити вебсайт. Ми використовуємо протокол, який називається HTTP (англ. HyperText Transfer Protocol - протокол передачі гіпертекстових документів).

Отже, по суті, коли у вас є вебсайт, вам треба мати *сервер* (машину), де він житиме. Коли *сервер* отримує вхідний *запит* (у листі), він відправляє назад ваш вебсайт (в іншому листі).

Оскільки це є навчальний посібник з Django, ви можете запитати, що ж саме робить Django. Коли ви відправляєте відповідь, то не завжди бажаєте відправляти одне й те саме кожному. Набагато краще, якщо ваші листи будуть персоналізованими, особливо для тих, хто вам щойно написав, правда ж? Django допомагає вам зі створенням цих персоналізованих, цікавих листів. :)

Досить говорити - час творити!